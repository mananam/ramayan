ततः समुपजिघ्रंती कपि राजस्य तत् मुखम् ।
पतिम् लोकश्रुता तारा मृतम् वचनम् अब्रवीत् ॥४-२३-१॥

शेषे त्वम् विषमे दुःखम् अकृत्वा वचनम् मम ।
उपल उपचिते वीर सुदुःखे वसुधा तले ॥४-२३-२॥

मत्तः प्रियतरा नूनम् वानरेन्द्र मही तव ।
शेषे हि ताम् परिष्वज्य माम् च न प्रतिभाषसे ॥४-२३-३॥

सुग्रीवस्य वशम् प्राप्तो विधिः एष भवत्य अहो ।
सुग्रीव एव विक्रांतो वीर साहसिक प्रिय ॥४-२३-४॥

ऋक्ष वानर मुख्याः त्वाम् बलिनम् पर्युपासते ।
तेषाम् विलपितम् कृच्छ्रम् अंगदस्य च शोचतः ॥४-२३-५॥

मम च इमा गिरः श्रुत्वा किम् त्वम् न प्रतिबुध्यसे ।
इदम् तत् वीर शयनम् तत्र शेषे हतो युधि ॥४-२३-६॥

शायिता निहता यत्र त्वया एव रिपवः पुरा ।
विशुद्ध सत्त्व अभिजन प्रिययुद्ध मम प्रिय ॥४-२३-७॥

माम् अनाथाम् विहाय एकाम् गतः त्वम् असि मानद ।
शूराय न प्रदातव्या कन्या खलु विपश्चिता ॥४-२३-८॥

शूर भार्याम् हताम् पश्य सद्यो माम् विधवाम् कृताम् ।
अवभग्नः च मे मानो भग्ना मे शाश्वती गतिः ॥४-२३-९॥

अगाधे च निमग्ना अस्मि विपुले शोक सागरे ।
अश्म सारमयम् नूनम् इदम् मे हृदयम् दृढम् ॥४-२३-१०॥

भर्तारम् निहतम् दृष्ट्वा यत् न अद्य शतधा गतम् ।
सुहृत् चैव हि भर्ता च प्रकृत्या च मम प्रियः ॥४-२३-११॥

प्रहारे च पराक्रान्तः शूरः पंचत्वम् आगतः ।
पति हीना तु या नारी कामम् भवतु पुत्रिणी ॥४-२३-१२॥

धन धान्य समृद्धा अपि विधवा इति उच्यते जनैः ।
स्व गात्र प्रभवे वीर शेषे रुधिर मण्डले ॥४-२३-१३॥

कृमि राग परिस्तोमे स्वकीये शयने यथा ।
रेणु शोणित संवीतम् गात्रम् तव समंततः ॥४-२३-१४॥

परिरब्धुम् न शक्नोमि भुजाभ्याम् प्लवगर्षभ ।
कृत कृत्यो अद्य सुग्रीवो वैरे अस्मिन् अतिदारुणे ॥४-२३-१५॥

यस्य राम विमुक्तेन हृतम् एक इषुणा भयम् ।
शरेण हृदि लग्नेन गात्र संस्पर्शने तव ॥४-२३-१६॥

वार्यामि त्वाम् निरीक्षन्ती त्वयि पंचत्वम् आगते ।
उद्बबर्ह शरम् नीलः तस्य गात्र गतम् तदा ॥४-२३-१७॥

गिरि गह्वर संलीनम् दीप्तम् आशी विषम् यथा ।
तस्य निष्कृष्यमाणस्य बाणस्य च बभौ द्युतिः ॥४-२३-१८॥

अस्त मस्तक संरुद्धो रश्मिः दिनकरात् इव ।
पेतुः क्षतज धाराः तु व्रणेभ्यः तस्य सर्वशः ॥४-२३-१९॥

ताम्र गैरिक संपृक्ता धारा इव धरा धरात् ।
अवकीर्णम् विमार्जन्ती भर्तारम् रण रेणुना ॥४-२३-२०॥

अस्रैः नयनजैः शूरम् सिषेच अस्त्र समाहतम् ।
रुधिरोक्षित सर्वान्गम् दृष्ट्वा विनिहतम् पतिम् ॥४-२३-२१॥

उवाच तारा पिंगाक्षम् पुत्रम् अंगदम् अंगना ।
अवस्थाम् पश्चिमाम् पश्य पितुः पुत्र सुदारुणाम् ॥४-२३-२२॥

संप्रसक्तस्य वैरस्य गतो अन्तः पाप कर्मणा ।
बाल सूर्योज्ज्वल तनुम् प्रयातम् यम सादनम् ॥४-२३-२३॥

अभिवादय राजानम् पितरम् पुत्र मानदम् ।
एवम् उक्तः समुत्थाय जग्राह चरणौ पितुः ॥४-२३-२४॥

भुजाभ्याम् पीन वृताभ्याम् अंगदो अहम् इति ब्रुवन् ।
अभिवादयमानम् त्वाम् अंगदम् त्वम् यथा पुरा ॥४-२३-२५॥

दीर्घ आयुर् भव पुत्र इति किम् अर्थम् न अभिभाषसे ।
अहम् पुत्र सहाया त्वाम् उपासे गत चेतनम् ।सिंहेन पातितम् सद्यो गौः स वत्सा इव गो वृषम् ॥४-२३-२६॥

इष्ट्वा संग्राम यज्ञेन राम प्रहरण अंभसा ।
अस्मिन् अवभृथे स्नातः कथम् पत्न्या मया विना ॥४-२३-२७॥

या दत्ता देव राजेन तव तुष्टेन संयुगे ।
शात कौम्भीम् प्रियाम् मालाम् ताम् ते पश्यामि न इह किम् ॥४-२३-२८॥

राज्यश्रीः न जहाति त्वाम् गत असुम् अपि मानद ।
सूर्यस्य आवर्तमानस्य शैल राजम् इव प्रभा ॥४-२३-२९॥

न मे वचः पथ्यम् इदम् त्वया कृतम्न च अस्मि शक्ता हि निवारणे तव ।
हता सपुत्रा अस्मि हतेन संयुगेसह त्वया श्रीः विजहाति माम् अपि ॥४-२३-३०॥

